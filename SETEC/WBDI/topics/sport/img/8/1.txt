ឡៅ​ ចន្រ្ទា​ លើក​ឡើង​ពី​បទពិសោធមិន​បានខ្សែ​ក្រវាត់​មក​ពី​បារាំង
អ្នក​ប្រដាល់​វ័យ​ក្មេង​របស់​ក្លឹប​ប្រដាល់​ទ័ពពិសេសឆ័ត្រយោង៩១១​ ឡៅ​ ចន្រ្ទា​ ប្រាប់​បទពិសោធ​មួយ​ចំនួន​ដែល​ខ្លួន​ទទួល​បាន​នា​ការ​ប្រកួត​ដណ្ដើម​ខ្សែ​ក្រវាត់​នៅ​ប្រទេស​បារាំង​និង​កំហុស​ឆ្គង​ដែល​ខ្លួន​ភ្លាត់​មិន​បាន​ទទួល​បាន​ខ្សែក្រវាត់។​
img1
អ្នក​ប្រដាល់ខាង​លើបាន​លើក​ឡើង​ថា​ ពិត​ជា​មាន​ការ​សោកស្ដាយ​ដែល​មិន​ឈ្នះ​ក្នុង​ការ​ប្រកួត​ដណ្ដើម​ខ្សែ​ក្រវាត់​កាល​ពី​ថ្ងៃ​ទី១៥​ ខែ​មេសា​ កន្លង​ទៅ​នេះ​ ដោយ​អាជ្ញាកណ្ដាល​និង​ចៅ​ក្រម​សម្រេច​ឲ្យ​រូប​គេ​ចាញ់​ក្នុង​ការ​ប្រកួត​ត្រឹម​ទឹក​ទី៣​តែ​ម្ដង។​ ការ​ចាញ់​នេះ​ក្រោម​ហេតុផល​ថា​ រូប​គេ​វ៉ៃ​កែង​ស្រប​ពេល​ចៅក្រម​គោះ​ជួង​បញ្ចប់​ទឹក​ទី៣​ ហើយ​ធ្វើ​ឲ្យ​ដៃ​គូ​មាន​របួស​នា​ពេល​នោះ​ទើប​សម្រេច​ឲ្យ​អ្នកប្រដាល់កម្ពុជារូបនេះចាញ់​តែ​ម្ដង​។​ ចន្រ្ទា​ គិត​ថា​បើ​មិន​មាន​ករណី​នេះ​កើត​ឡើង​ទេ ​គេ​នឹង​ទទួល​បាន​ជ័យជម្នះ​ក្នុង​ការ​ប្រកួត​នោះ។​
img2
ម្ចាស់​ខ្សែ​ក្រវាត់​គូបូតា​រូប​នេះ​បន្ថែម​ទៀត​ថា​ នេះ​ជា​មេរៀន​មួយ​សម្រាប់​គេ​ត្រូវ​ចងចាំ​និង​ប្រុងប្រយ័ត្ន​បំផុត​នៅ​ការ​ប្រកួត​ក្រោយៗ​ទៀត​ ជា​ពិសេស​គឺ ​ស៊ីហ្គេម​ខែ​សីហា​ ឆ្នាំ​២០១៧​ នៅ​ប្រទេស​ម៉ាឡេស៊ី​ខាង​មុខ​នេះ​។​ បើ​និយាយ​ពី​បទពិសោធ​ដែល​ទទួល​បាន​ពី​ដៃ​គូ​វិញ​អ្នក​ប្រដាល់​ល្បី​ឈ្មោះ​នៅ​កម្ពុជា​រូប​នេះ​និយាយ​ទៀត​ថា​ របៀប​វ៉ៃ​របស់​ពួក​អឺរ៉ុប​ខុស​ពី​កីឡាករ​អាស៊ី​ក៏​ដូច​ជា​កីឡាករ​ថៃ​ដែល​គេ​ធ្លាប់​ប្រកួត​ជា​មួយ​កន្លង​មក។​ ពួក​អឺរ៉ុប​ភាគ​ច្រើន​គេ​ចូលចិត្ត​ប្រើ​ដៃ​ ហើយ​ក្នុង​ប្រកួត​ពួកគេ​វ៉ៃ​ចេញ​ច្រើន​មិន​ថា​ជើង​ឬ​កណ្ដាប់​ដៃ​នោះ​ទេ​គឺ​គេ​ចេញ​រហូត​តែ​ម្ដង​ ចំពោះ​កម្លាំង​វិញ​ក៏​ខ្លាំង​ផង​ដែរ​សម្រាប់​ការ​ប្រកួត​ជា​បារាំង​ពេល​នោះ​រូប​គេ​ក៏​ចាញ់​កម្លាំង​បន្តិច​ដែរ។​ អ្នក​ប្រដាល់​ត្រកួល​ ឡៅ​ ម្នាក់​នេះ​ក៏​ប្ដេជ្ញា​ថា​បើ​មាន​ឱកាស​លើក​ក្រោយៗ​ទៀត​ គេ​នឹង​ខំប្រឹង​ឲ្យ​ឈ្នះ​ខ្សែក្រវាត់​ទាល់​តែ​​បាន។​

កីឡាករ​កម្ពុជា​ទាំង​៣នាក់​ដែល​ចេញ​ទៅ​ប្រទេស​បារាំង​ដើម្បី​ប្រកួត​ដណ្ដើម​ខ្សែក្រវាត់​នោះ​មាន​ សេន​ ប៊ុនថេន​ ម៉ឺន​ សុភា​ និង​ឡៅ​ ចន្រ្ទា​ ពួក​គេ​ទាំង​៣ខាង​លើ​បាន​វិញ​ត្រលប់​មក​ដល់​កម្ពុជា​កាល​ពី​ថ្ងៃអង្គារ​ ទី៩​ ខែ​ឧសភា​ កន្លង​ទៅ៕​