គ្មាន​នរណា​ម្នាក់ ​អាច​បញ្ឈប់ Ronaldo ​ក្នុង​ការ​ឈ្នះ Ballon dÓr ​បាន​ទេ​ឆ្នាំ​នេះ
កាសែត​នៅ​បារាំង​បាន​ដាក់​ចំណង​ជើង​យ៉ាង​ធំ​ៗ ​ថា​នៅ​រដូវ​កាល​នេះ ​គឺ​គ្មាន​នរណា​អាច​បញ្ឈប់​ដំណើរ​នៃ​ការ​ឈ្នះ​ពាន Ballon dÓr ​របស់​កីឡាករ Cristiano Ronaldo ​បាន​នោះ​ទេ។
img1
ការ​ចុះ​ផ្សាយ​ដូច្នេះ គឺ​ដោយសារ​តែ​ពេល​បច្ចុប្បន្ន​នេះ Ronaldo ​កំពុង​តែ​នាំ​ក្រុម Real Madrid ​ប្រជែង​យក​ពាន​២​ក្នុង​ដៃ​ទៅហើយ។ ​ដោយ​ពាន​រង្វាន់ UEFA Champions League ​ពួកគេ​បាន​ឡើង​ដល់​វគ្គ​ផ្ដាច់ព្រ័ត្រ ​ដោយ​ត្រូវ​ប៉ះ​ក្រុម Juventus ​នៅ​ដើម​ខែ​ក្រោយ​នេះ ដើម្បី​ប្រកួត​យក​ជើង​ឯក។ ខណៈ​ដែល​ពាន La Liga ​វិញ ​ឱកាស​នៃ​ការ​ឈ្នះ​ក៏​មាន​ច្រើន​ដែរ ព្រោះ​ពួកគេ​នៅ​សល់​១​ប្រកួត​ក្នុង​ដៃ​ទៀត ​បើ​ទោះ​ជា​បច្ចុប្បន្ន​ឈរ​នៅ​ចំណាត់​ថ្នាក់​លេខ​២​ក្នុង​តារាង​ក៏​ដោយ។
img2
មួយ​វិញ​ទៀត ​បើ​និយាយ​ពី​សមត្ថភាព​ផ្ទាល់​ខ្លួន​វិញ ​ខ្សែ​ប្រយុទ្ធ​វ័យ​៣២​ឆ្នាំ​រូប​នេះ ​ធ្វើ​បាន​ល្អ​មែនទែន​នៅ Champions League ​ដោយ​អាច​ជួយ​ក្រុម​ឈ្នះ Bayern Munich ​ដោយ​ស៊ុត​បាន​៣​គ្រាប់​ម្នាក់​ឯង ​និង​ស៊ុត​បាន​៣​គ្រាប់​ម្នាក់​ឯង​ទៀត​ក្នុង​ការ​ប្រកួត​ជាមួយ Atletico Madrid ​កាល​ពី​ជើង​ទី​១​កន្លង​ទៅ។ ចំពោះ​ពាន​ក្នុង​ស្រុក​វិញ ​ត្បិត​តែ​មិនមែន​ជា Top Scorers ​មែន ប៉ុន្តែ​គេ​មើល​ឃើញ​ថា​ Ronaldo ​ចូល​រួម​ចំណែក​ច្រើន ​ក្នុង​ការ​បញ្ជូន​បាល់​ឱ្យ​មិត្ត​រួម​ក្រុម ​និង​ជា Key Player ​ម្នាក់​ធ្វើ​ឱ្យ Real Madrid ​មាន​ឱកាស​ច្រើន​នៅ​តំបន់​ប្រយុទ្ធ។

ងាក​ទៅ​ដៃ​គូ​ប្រជែង​វិញ Lionel Messi ​បាន​បាត់​បង់​ឱកាស​នៅ​ Champions League ​ទៅ​ហើយ ​ខណៈ​ដែល​ពាន La Liga ​វិញ ​ក៏​ដូចជា​មាន​សង្ឃឹម​តិច​ទៀត ព្រោះ​ក្រុម Real Madrid ​សល់​១ប្រកួត​ក្នុង​ដៃ។ មួយ​វិញ​ទៀត​អ្វី​ដែល​ធ្វើ​ឱ្យ​រូបគេ​បាត់​បង់​ពិន្ទុ​នោះ គឺ​រឿង​នៅ​ក្រុម​ជម្រើស​ជាតិ​អាហ្សង់ទីន ដែល​រូបគេ​ត្រូវ FIFA ​ពិន័យ​ដល់​៤​ប្រកួត ព្រោះ​តែ​ការ​ជេរ​អាជ្ញាកណ្ដាល។ យ៉ាងណាមិញ ​ក្រោយ​ពី​មាន​ការ​តវ៉ា ​ពេល​នេះ​ការ​ពិន័យ​នោះ​ត្រូវ​រំសាយ​ចោល​វិញ​ហើយ។
img3
